Tutto ciò che abbiamo fatto finora sulla meccanica, usato bene, ci consente di aprire un altro mondo. La termodinamica è storicamente la prima evidenza che l’umanità ha avuto dell’esistenza di un mondo microscopico. Immaginando di avere moltissimi punti materiali (nell'ordine di $N_a = 6,23\cdot 10^{23}$), e applicando le leggi che abbiamo visto finora, ci si può rendere conto di comportamenti macroscopici degli oggetti, e si rafforza l’ipotesi che gli oggetti macroscopici siano in realtà fatti di tanti piccoli oggetti microscopici.
Parliamo di atomismo, dell’ipotesi che tutta la materia sia composta dagli stessi pezzettini, in quantità diverse e ricombinati in modo diverso. Le prime evidenze di questa ipotesi si hanno dalla termodinamica.

Un altro motivo è che l’evoluzione della termodinamica, la meccanica statistica, l’analisi della
meccanica degli oggetti quando sono tanti, per cui si usa un approccio statistico, è all’origine
di una quantità enorme di algoritmi che governano le nostre vite oggi. Quando abbiamo un sistema con molti punti, si parla sempre di un problema di meccanica statistica. Magari piuttosto dell’energia abbiamo il peso di un nodo in una rete, l’importanza del soggetto nel social network che stiamo analizzando, ma, l’approccio è sempre quello della meccanica statistica.

# Sistemi termodinamici
Da ora in poi chiameremo ambiente o universo tutto ciò che non fa parte del sistema in considerazione. Nella termodinamica che studiamo c’è il sistema che stiamo studiando, analizzando, e tutto ciò che non ne fa parte, l’esterno. I sistemi possono essere isolati, chiusi, o aperti:

| Sistema     | Scambia materia | Scambia massa | Esempio                          |
| ----------- | --------------- | ------------- | -------------------------------- |
| Isolato     | No              | No            | Contenitore termicamente isolato |
| Chiuso      | No              | Sì            | Pentola                          |
| Aperto      | Sì              | Sì            | Motore termico                   |
| Impossibile | No              | Sì            | N/A                              |

In termodinamica un sistema viene descritto da una serie di variabili, alcune di esse sono globali al sistema, vengono definite **estensive** e sono additive (es. la massa totale del sistema: se aggiungiamo al sistema un corpo la massa totale del sistema sarà la vecchia massa totale più la massa del corpo), altre variabili che invece sono locali al sistema vengono definite **intensive**, come la temperatura.

# Equilibrio termodinamico
É possibile osservare che un sistema termodinamico lasciato libero di evolversi senza interventi esterni raggiungerà uno stato di equilibrio termodinamico, ovvero uno stato nel quale le variabili termodinamiche non variano più nel tempo, in questo caso queste variabili sono anche dette variabili di stato.
+ L'equilibrio termodinamico è raggiunto quando il sistema è in equilibrio meccanico, termico, e chimico. 
+ L'equilibrio meccanico di un sistema viene raggiunto quando tutte le sue parti sono in equilibrio, una parte è in equilibrio se la somma delle forze che agiscono su quella parte è uguale a zero. 
+ L'equilibrio termico si ha quando tutte le parti di un sistema hanno la stessa temperatura o sono separate da pareti adiabatiche. La temperatura è quindi l'indice dell'equilibrio termico. Considereremo sempre sistemi in equilibrio chimico quindi quest'ultimo non ci interessa.

Siamo in grado di descrivere i sistemi termodinamici solo quando sono in equilibrio. Il passaggio da uno stato di equilibrio A ad uno di equilibrio B si chiama trasformazione termodinamica. Durante la trasformazione non c’è equilibrio, infatti la trasformazione è il passaggio da un equilibrio all’altro. Per ora nella nostra termodinamica non considereremo quantitativamente il tempo impiegato dalle trasformazioni.

# Temperatura
Diremo che la temperatura è quella grandezza che mi dice quanto un corpo è caldo oppure freddo, e che cresce man mano che il corpo è più caldo. Per quantificarla useremo i termometri, apparati, sistemi di misura che di fatto traducono la nozione di caldo e di freddo in una scala graduata sfruttando un effetto fisico.

